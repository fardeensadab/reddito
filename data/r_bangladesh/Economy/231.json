{
  "url": "https://www.reddit.com/r/bangladesh/comments/1gjiqjm/%E0%A6%97%E0%A6%AF%E0%A6%B8%E0%A6%B0_%E0%A6%AA%E0%A6%B0_%E0%A6%8F%E0%A6%AC%E0%A6%B0_%E0%A6%95%E0%A7%9F%E0%A6%B2%E0%A6%B0_%E0%A6%B8%E0%A6%95%E0%A6%9F_%E0%A6%AC%E0%A6%A6%E0%A6%AF%E0%A7%8E_%E0%A6%89%E0%A7%8E%E0%A6%AA%E0%A6%A6%E0%A6%A8_%E0%A6%AC%E0%A6%AF%E0%A6%B9%E0%A6%A4/",
  "hash": "3dd85e35b5ed8b676f666ae1b167d7fe",
  "scraped_at": "2025-12-08T15:59:36.075106",
  "title": "গ্যাসের পর এবার কয়লার সংকট, বিদ্যুৎ উৎপাদন ব্যাহত",
  "description": "https://bangla.thedailystar.net/environment/natural-resources/electricity-fuel/news-627276\nগ্যাস সংকটের মধ্যেই আর্থিক, আইনি ও কারিগরি সমস্যার কারণে কয়লাভিত্তিক বিদ্যুৎকেন্দ্রগুলো উৎপাদন কমিয়ে দিয়েছে। পুরোপুরি বন্ধও হয়ে গেছে দুটি। ফলে সারা দেশে, বিশেষ করে গ্রামাঞ্চলে লোডশেডিংয়ের পরিমাণও বেড়েছে।\nবর্তমানে দেশের সাতটি কয়লাভিত্তিক বিদ্যুৎকেন্দ্র থেকে বিদ্যুৎ উৎপাদন হচ্ছে তিন হাজার ১৯৯ মেগাওয়াটের মতো, যদিও এদের সম্মিলিত উৎপাদন সক্ষমতা সাত হাজার ৯৯ মেগাওয়াট।\nবাংলাদেশের সবচেয়ে বড় বিদ্যুতের উৎস ভারতের গোড্ডায় অবস্থিত আদানি পাওয়ার ঝাড়খণ্ড লিমিটেড বাংলাদেশ বিদ্যুৎ উন্নয়ন বোর্ডের (পিডিবি) কাছে প্রায় ৮৪৬ মিলিয়ন ডলার বকেয়া আদায়ের অংশ হিসেবে গত সপ্তাহে সরবরাহ অর্ধেকে নামিয়ে এনেছে।\nপাওয়ার গ্রিড বাংলাদেশ পিএলসির তথ্য অনুযায়ী, গত ২৪ অক্টোবর থেকে কয়লার অভাবে পুরোপুরি বন্ধ আছে কক্সবাজারের মাতারবাড়িতে অবস্থিত এক হাজার ২০০ মেগাওয়াট আল্ট্রা সুপার ক্রিটিক্যাল কয়লাভিত্তিক বিদ্যুৎকেন্দ্র। এর আগের কয়েক সপ্তাহ ধরে বিদ্যুৎকেন্দ্রটি অর্ধেক সক্ষমতায় উৎপাদনে ছিল।\nকর্মকর্তারা বলেছেন, ডিসেম্বরের আগে এই বিদ্যুৎকেন্দ্রটির উৎপাদন পুনরায় চালু করা সম্ভব নয়।\nকোল পাওয়ার জেনারেশন কোম্পানি বাংলাদেশ লিমিটেডের নির্বাহী প্রকৌশলী (প্রকিউরমেন্ট) মো. আদনান ইব্রাহিম দ্য ডেইলি স্টারকে বলেন, 'কয়লা আমদানি করার প্রক্রিয়া চলছে। ডিসেম্বরের মাঝামাঝি সময়ে কয়লা এলে আবার বিদ্যুৎ উৎপাদন শুরু হবে।'",
  "votes": "13",
  "comments": [],
  "id": 231
}