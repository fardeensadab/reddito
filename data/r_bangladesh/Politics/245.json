{
  "url": "https://www.reddit.com/r/bangladesh/comments/1nwtevi/%E0%A6%AE%E0%A6%AE%E0%A6%B2_%E0%A6%A8%E0%A7%9F_%E0%A6%AC%E0%A6%B9%E0%A6%B8%E0%A6%A4%E0%A6%B0%E0%A6%B0_%E0%A6%AC%E0%A6%A3%E0%A6%9C%E0%A6%AF_%E0%A6%9C%E0%A7%9C%E0%A6%A4_%E0%A6%B0%E0%A6%9C%E0%A6%A8%E0%A6%A4%E0%A6%95_%E0%A6%AA%E0%A6%B2%E0%A6%B6/",
  "hash": "1db1a0b2328c82aa39d776d4f351aab2",
  "scraped_at": "2025-12-08T18:04:41.538006",
  "title": "মামলা নিয়ে বহুস্তরের বাণিজ্য, জড়িত রাজনীতিক, পুলিশ",
  "description": "\"মামলার নিয়ন্ত্রণ রাজনীতিকদের হাতে\nজুলাই গণ-অভ্যুত্থানকেন্দ্রিক এখন পর্যন্ত ফেনীতে মামলা হয়েছে ২২টি। এর মধ্যে ৭টি হত্যা ও ১৫টি হত্যাচেষ্টার অভিযোগে মামলা। এসব মামলায় ২ হাজার ১৯৯ জন এজাহারভুক্ত এবং প্রায় ৪ হাজার অজ্ঞাতনামা আসামি রয়েছেন।\nসাতটি হত্যা মামলার বাদী সরাসরি নিহত ব্যক্তির পরিবার। তবে এই মামলাগুলোর আসামি বাছাইয়ের ক্ষেত্রে ভূমিকা রেখেছেন বিএনপি ও জামায়াতের স্থানীয় নেতারা।\nসংশ্লিষ্ট সূত্রগুলো বলছে, হত্যা মামলার মধ্যে চারটিতে কারা আসামি হবেন, তা ঠিক করেছেন বিএনপির নেতারা। বাকি তিনটির আসামি ঠিক করেন জামায়াত নেতারা।\nএর বাইরে হত্যাচেষ্টার অভিযোগে থানায় করা ১৫টি মামলার যাঁরা বাদী, তাঁরা বেশির ভাগ আসামিকে চেনেন না। মূলত রাজনৈতিক ব্যক্তিরা পেছন থেকে এসব মামলা করিয়েছেন। এ ছাড়া আদালতে যে তিনটি মামলার আবেদন হয়েছে, সেগুলোও একই প্রকৃতির।\nফেনী জেলা জামায়াতের আমির আবদুল হান্নান প্রথম আলোকে বলেন, তাঁরা তিনটি হত্যা মামলা দেখভাল করেন। তবে আসামির নাম বাদী নিজেই দিয়েছেন।\nফেনীতে মামলা–বাণিজ্যে বিএনপির দুজন নেতা ও তাঁদের অনুসারীদের নাম বেশি আলোচনায় আছে। এর মধ্যে রয়েছেন ফেনী পৌর বিএনপির সদস্যসচিব ও আইনজীবী মেজবাহ উদ্দিন ভূঁইয়া। যিনি ছোট মেজবাহ নামেও পরিচিত। ছাত্র-জনতার অভ্যুত্থানের ঘটনায় করা মামলা তিনি দেখভাল করছেন। অভিযোগ রয়েছে, মামলায় কার জামিন হবে না হবে, মামলার আসামি কারা হবেন—এসব বিষয়ে তাঁর মুখ্য ভূমিকা রয়েছে।",
  "votes": "3",
  "comments": [],
  "id": 245
}